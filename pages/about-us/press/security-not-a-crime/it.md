@title = 'La sicurezza non è un crimine'

_6 Jan, 2015_

Martedì 16 dicembre 2014 in Spagna si è svolta una vasta operazione di polizia. Quattordici tra case e centri sociali sono stati perquisiti a Barcellona, Sabadell, Manresa, e Madrid. Libri, riviste, e computer sono stati sequestrati e undici persone sono state arrestate e inviate alla Audiencia Nacional, il tribunale speciale con sede a Madrid che si occupa di casi di "interesse nazionale". Sono accusati di aver costituito, promosso, diretto e partecipato a un'organizzazione terroristica. D'altra parte gl'avvocat* della difesa hanno denunciato la mancanza di trasparenza dell'accusa e hanno riferito che le persone che seguono  sono state costrette a rilasciare dichiarazioni senza sapere di che cosa erano accusate in concreto. "Parlano di terrorismo senza specificare atti criminali concreti, o atti specifici attribuibili individualmente"\[1\]. Interrogato al riguardo, il giudice dell'udienza preliminare ha risposto: "Non sto indagando atti specifici, sto indagando l'organizzazione, e il pericolo che potrà rappresentare in futuro"\[2\], a dimostrare che si tratta dell'ennesimo caso di arresti preventivi.

Quattro degl'arrestat* sono stat* rilasciat*, mentre sette resteranno in carcere in attesa di giudizio. Tra le motivazioni del giudice per la custodia cautelare, si includono il possesso di alcuni libri, "la produzione di pubblicazioni e altre forme di comunicazione" e il fatto che gl'accusat* "utilizzassero caselle di posta con misure di sicurezza eccezionali, come il server RISE UP"\[1\].

Rifiutiamo questa criminalizzazione kafkiana dei movimenti sociali e l'implicazione ridicola ed estremamente allarmante che proteggere la propria privacy su Internet equivalga a un atto terroristico.

Riseup, come ogni altro fornitore di servizi di posta, è obbligata a proteggere la riservatezza dei suoi utenti. Molte delle "misure di sicurezza eccezionali" usate da Riseup sono  buone pratiche invalse nel campo della sicurezza in rete e sono le stesse che vengono usate da provider come Hotmail, Gmail o Facebook. D'altra parte, a differenza di questi servizi, Riseup si rifiuta di inserire backdoor illegali o di vendere i dati dei propri utenti a terze parti.

Il rapporto del parlamento europeo sul programma di sorveglianza della NSA statunitense dichiara che "la privacy non è un diritto di lusso, ma il primo fondamento di una società libera e democratica"\[3\]. Le recenti rivelazioni sulla portata delle violazioni del diritto alla privacy da parte degli stati dimostrano che tutto ciò che può essere intercettato sarà intercettato\[4\]. Inoltre sappiamo che criminalizzare chi usa gli strumenti di difesa della privacy ha l'effetto di una doccia fredda su tutti, e in particolare su difensor* dei diritti umani, giornalist* e attivist*. Rinunciare ai propri diritti fondamentali per paura di essere segnalati come terroristi è inaccettabile.

\[1\]: [[https://directa.cat/actualitat/pandora-empresonada]]
\[2\]: [[https://directa.cat/jutge-gomez-bermudez-envia-preso-set-de-onze-persones-detingudes-durant-loperacio-pandora]]
\[3\]: [[https://www.europarl.europa.eu/sides/getDoc.do?pubRef=-//EP//NONSGML%2BCOMPARL%2BPE-526.085%2B02%2BDOC%2BPDF%2BV0//IT]]
\[4\]: [[https://www.spiegel.de/international/germany/inside-the-nsa-s-war-on-internet-security-a-1010361.html]]

